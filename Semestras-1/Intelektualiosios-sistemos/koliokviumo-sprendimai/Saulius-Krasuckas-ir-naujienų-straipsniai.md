### Užduotis

Kartais norisi pasiskaityti kokių nors naujienų, o populiariausiuose naujienų portaluose rašo vis apie tą patį ir temomis, kurios jums neaktualios. Tuo tarpu jei panaršyti 10-20 naujienų portalų, ten kiekviename galime rasti po vieną-kitą tikrai jūsų interesų sritį šiuo momentu atitinkantį straipsnį. Tačiau norėtųsi, kad tokius straipsnius jums atrinktų automatiškai. Kokios intelektualiosios technologijos ir kaip galėtų būti panaudotos čia?

### Vertinimo kriterijai ir užduoties žingsniai

1. *Gebėjimas suformuluoti uždavinį (-ius) pagal pateiktą problemą*. (1)

    i. **Suprasti problemą** (įvardinti/paaiškinti, kur gali atsirasti neaiškumai kuriant/įgyvendinant problemos sprendimo algoritmą, kur galimi keli būdai spręsti uždavinį ir neaišku, kuris būdas yra geresnis, jei matyti, kad kažkokia komercinė sistema tokio pobūdžio problemą sprendžia, įžvelgti, kokius neapibrėžtumus šis komercinis įrankis sugebėjo išspręsti). Turi būti aprašytos probleminės vietos, reikalaujančios sprendimo. Įvardinti, kame yra sunkumai sprendžiant pateiktą problemą. Kurios problemos sprendimo dalys nėra akivaizdžios. (0,25)
    
    ii. **Išskaidyti į dalis**, uždavinius, kuriuos išsprendus galima išspręsti ir problemą. (0,25)
    
    iii. Aiškiai ir suprantamai įvairių sričių specialistams **pateikti uždavinių formuluotes** (turima omenyje ne suformuluoti užduotis skirtingiems specialistams, o paaiškinti uždavinius taip, kad jų prasmę, poreikį šiuos uždavinius spręsti matytų projektų vadovas, finansininkas, vadybininkas ir, pavyzdžiui, personalo vadybininkas). (0,5)

2. *Gebėjimas argumentuotai pateikti kelis galimus problemos uždavinių sprendimus*. (2)

    i. Įvardinti **2-4 uždavinių sprendimo būdai** (įvardinti, kokius metodus ar algoritmus galima būtų pritaikyti anksčiau išvardintiems uždaviniams spręsti; reikia pasirinkti tik tuos uždavinius, kur reikalingas/galimas intelektualiosios sistemos taikymas). (0,5)

    ii. Pateikti argumentą (pvz., nuorodą į literatūrą), **kodėl įvardintas sprendimo būdas tiktų** (pateikti argumentus, kodėl tokio tipo uždaviniui spręsti parinkote būtent šį metodą. Pavyzdžiui, gal galima rasti nuorodą į mokslo straipsnį, kuriame aprašytas gėlių klasifikavimas su SOM tinklu, o jūsų uždavinys yra taip pat klasifikavimo uždavinys, turintis panašų požymių (įėjimų) ir klasių (išėjimų) skaičių. Nuorodą galima pateikti įvardinant autorių ir metus. Geriausia būtų pateikti DOI.). (1,5)

3. *Gebėjimas įtikinti, kad jūsų priimtas sprendimas yra geriausias*. (3)

    i. Iš alternatyvų **išrinkti geriausią, optimalų** sprendimą. (0,5)

    ii. **Pateikti išskirtinius** pasirinkto sprendimo būdo **privalumus**, lyginant su alternatyviaisiais (pateikti argumentus, kodėl jūsų pasirinktas sprendimas geresnis nei kiti. Kuo kiti sprendimai yra blogesni ar mažiau tinkami problemai spręsti). (2,5)

4. *Aiškiai pateikti sprendimą, kad būtų aišku ką turi įgyvendinti programuotojas*. (4)

    i. **Įvardinti įvestį, išvestį** (formuluojant užduotį reikia numatyti, kokio tipo ir kokie duomenys bus pateikiami sprendimo įėjime ir kokie duomenys bus gaunami išėjime, bei kaip tuos išėjimo duomenis reikia interpretuoti. Pavyzdžiui, sprendžiant pirmojo LD uždavinį įėjime pateikėme ne vaizdą, o du iš vaizdo apskaičiuotus požymius. Išėjimą turėjome vieną, o jo reikšmės 0 arba 1 nurodė, kokiai klasei priklauso vaizdas, kurio požymius siuntėme į įėjimą). (0,5)

    ii. **Veiksmų**, kuriuos reikia atlikti **eiliškumą** (čia reiktų parašyti ar nubraižyti kažką panašaus į algoritmo schemą, kad ir ne 100% detalizuotą). (1)

    iii. **Formules, kurias reikia įgyvendinti** kartu su paaiškinimu, kas įeina į formulę (pvz., kas per kintamasis ir iš kur jį paimti. Reiktų pabandyti surašyti (ar išsikopijuoti iš interneto) formules, kurios matematine kalba aprašo tai, ką intelektualioji sistema turi atlikti su įėjimo duomenimis tam, kad gautų išėjimo duomenis. Mokymo procese naudojamas formules galima praleisti, jei mokymas atliekamas tik vieną kartą.). (2,5)
